# Raportti

Ryhmän nimi: __Agile 5__

Ryhmän jäsenet:
* Haapakoski Tomi
* Jantunen Hanna
* Koskinen Annaliina
* Pulkka Robert
* Örn Hannu

Miniprojekti oli meille kokonaisuudessaan erittäin hyödyllinen kokemus, koska useimmilla ryhmän jäsenistä ei ollut aiempaa kokemusta ohjelmoinnista ryhmän jäsenenä. Ryhmän jäsenet olivat ennestään tuntemattomia toisilleen, mutta silti ryhmätyö alkoi sujumaan nopeasti hyvin. Jokainen on itse ottanut vastuuta omasta työskentelystään projektissa. Tiimimme oli cross-functional, kuten Scrum suosittelee, koska sattumalta tiimiin sattui kuulumaan eri aiheiden osaajia. Tiimityöskentely olikin ehdottomasti asioita, jotka onnistuivat projektissamme.

Toinen onnistunut asia oli työskentely vierailla teknologioilla. Käytännössä lähes kaikki projektissa käytetyt teknologiat olivat tiimille ennestään tuntemattomia ja aikaa oli käytettävissä viikossa niiden opetteluun varsin rajallisesti. Tiimin sisällä jäsenet kuitenkin haalivat itselleen hienosti oman aihealueen, jonka opettelivat. Esimerkiksi joku saattoi opetella käyttämään Google booksin apia ja toinen rakentaa PostgreSQL-tietokantaa. Tällöin tiimin jäsenet saattoivat sitten opettaa toisilleen, kuinka uusia teknologioita käytetään. Kuitenkin uuden teknologiapinon opettelu johti projektissa myös ongelmiin.

Projektin ongelmien taustalla oli se, että lupauduimme toteuttamaan liikaa toiminnallisuuksia toisessa ja kolmannessa sprintissä. Toiminnallisuuksien toteuttaminen vaati usein paljon uusien asioiden opettelua, mikä söi käytettävissä olevaa aikaa. Koska tiimi seikkaili teknologian osalta vieraalla maaperällä, sovelluksen arkkitehtuuria koskevat suuret päätökset jäivät osittain tekemättä ja jokainen tiimin jäsen päätyi toteuttamaan arkkitehtuuria omasta näkökulmastaan. Siksi aikaa söi myös se, että toisen tiimikaverin työtä jatkaessa joutui käyttämään paljon aikaa selvittääkseen sen, miten tiimikaverin koodi oikein toimi. Tällöin, vaikka saimme kutakuinkin kaikki toiminnallisuudet toteutettua, projektityöhön jäi paljon teknistä velkaa, sillä koodia ei yksinkertaisesti keritty tekemään tarvittavalla sisäisellä laadulla. Esimerkiksi refaktorointiin käytettiin liian vähän aikaa, joten se jäi suurilta osin tekemättä ja koodin sisäinen rakenne jäi sekavaksi. Myöskin testikattavuus jäi vähän siitä, mitä tiimi olisi halunnut.

Toisaalta testien tekeminen tuntui kolmen viikon projektissa hieman turhalta, koska ohjelma muuttui jatkuvasti. Kuitenkin kiistatta olisi toiminnallisuuksien sijaan tullut antaa enemmän aikaa testaukselle, jotta laadunvalvonta olisi ollut tarkempaa. Rivikattavuuden vahtiminen tuntui myös turhalta, olisi parempi arvioida testien hyödyllisyyttä itse sen sijaan, että kirjaa DoD -dokumenttiin eksaktin rivikattavuusprosentin.

Retrospektiivit toimivat projektin aikana hyvin, koska jäsenet puhuivat avoimesti projektista. Olisi ollut hyödyllistä katselmoida muiden ryhmien koodia enemmän, mutta se toki vie paljon aikaa ja on varmaankin vaikeaa mahduttaa kurssille. Projekti oli meille ensimmäinen kerta, kun ylläpidimme backlogia, joten se oli opettavaista. Scrumin periaatteet ja ketteryys konkretisoituivat tämän projektin aikana. Projekti opetti lisää itsenäistä tiedonhakua, koska jouduimme käyttämään osittain vieraita teknologioita. 

Rajoitetussa työajassa oli yllättävänkin hankalaa pysyä. Osaltaan tämä toki johtui siitä, että otimme itsellemme liikaa toteutettavia toiminnallisuuksia, mutta ylipäätään kuusi tuntia tuntui kuluvan varsin nopeasti. Olikin erinomaisen opettavaista työskennellä niin, että sallittujen työtuntien tullessa täyteen, viikon työt oli lopetettava siihen. Oli hienoa huomata, että kaikesta huolimatta pysyimme sallittujen työtuntien puitteissa melko hyvin ja saimme silti aikaan ohjelman, johon voimme olla tyytyväisiä.
